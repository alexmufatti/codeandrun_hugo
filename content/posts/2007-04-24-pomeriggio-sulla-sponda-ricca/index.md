---
title: Pomeriggio sulla sponda ricca
id: '2209'
categories:
  - Life
date: 2007-04-24 01:38:48
---

Domenica pomeriggio siamo andati a fare un giro sulla sponda ovest; del Lago Maggiore ovviamente :-) . Dicono sia la sponda ricca ed in effetti, vedendo le mega ville, i parchi e le spiagge private, non stento a crederci. Devo proprio dire che sono dei bellissimi posti che, nonostante siano a due passi da casa mia, ho sempre visitato poco.

Siamo partiti da Arona e abbiamo fatto una breve tappa, con salita, al [San Carlone](http://it.wikipedia.org/wiki/Colosso_di_San_Carlo_Borromeo "San Carlone"). Non ero mai arrivato prima d’ora fino in cima… bello, strano, un po' claustrofobico; vi metto una foto anche se non rende molto la sensazione di stare li' dentro (soprattutto il caldo con il sole in una statua di metallo nero!)

![image](/images/2021/08/22042007003.jpg)

Abbiamo poi continuato la passeggiata lungo la strada che costeggia il lago fino a Stresa. Sulla costa ci sono delle ville veramente stupende, con parchi che in questo periodo hanno dei colori fantastici… dei posti davvero da favola; ma chissà quanto costa una casa lì?? Peccato non aver fatto nemmeno una foto… la macchina digitale scalcinata ha deciso di fare un po' i capricci :-(

Arrivati a destinazione, dopo un po' di fatica nel trovare posteggio, ci siamo persi nei vicoletti di Stresa; qui il turismo la fa davvero da padrone e tra vetrine super chic e turisti stranieri ci si sente un po' nella _“Rimini”_ del Lago.

Soddisfatti del giretto in paese e del gelato sul lungo lago abbiamo infine ripreso la macchina e siamo andati fino ad Intra, questa volta lungo la provinciale, non troppo panoramica purtroppo; qui abbiamo preso il traghetto che ci ha riportato a casa con una bella vista sulla cara Laveno.

Proprio un bel giro che, sicuramente, si puo' riproporre altre volte con piu' tempo a disposizione, magari fermandosi a visitare [villa Taranto](http://www.villataranto.it "Villa Taranto") o [villa Pallavicino](http://www.parcozoopallavicino.it/ "Villa Pallavicino") .
